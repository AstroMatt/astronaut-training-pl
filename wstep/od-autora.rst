Od Autora
=========

Na wstępie chciałbym zaznaczyć, że nie jestem astronautą. Pracowałem w Europejskiej Agencji Kosmicznej i mam wykształcenie inżynieryjne oraz lotniczo-kosmonautyczne. Ukończyłem Politechnikę Poznańską oraz Lotniczą Akademię Wojskową (wcześniej Wyższa Szkoła Oficerska Sił Powietrznych), a także szereg studiów podyplomowych: Medycynę Ekstremalną, Geofizykę Stosowaną, Zarządzanie Ruchem Lotniczym, Radiobiologię i Chemię Analityczną. Przez ponad 10 ostatnich lat śledziłem proces selekcji i szkolenia astronautów we wszystkich agencjach kosmicznych na świecie. Przeanalizowałem ponad 30 biografii astronautów i osobiście spotkałem 26 ludzi, którzy polecieli w kosmos. Wiedza zebrana w taki sposób pozwoliła mi na budowę własnego centrum szkolenia kandydatów na astronautów i stworzenia programu treningów analogicznych do tych, które przechodzą astronauci i kosmonauci NASA, ESA, Roscosmos i innych agencji kosmicznych. Ta książka jest podsumowaniem wielu lat zbierania i porządkowania informacji na temat astronautów. Mam nadzieję, że może kiedyś stojąc na Księżycu albo na Marsie zatelefonujesz do mnie aby podziękować ;)

Analog Astronaut Training Center (https://www.astronaut.center) zajmuje się rozwojem bioastronautyki oraz misjami analogowymi. Słowo analogowy w tym kontekście jest powszechnie używaną kalką językową od angielskiego *analogous* (analogiczny). Prowadzimy również działalność edukacyjną i tworzymy sprzęt laboratoryjny do symulowania mikrograwitacji w badaniach naukowych, tj. *Random Positioning Machine* (RPM). Można uczestniczyć w naszych szkoleniach na zasadach komercyjnych. Jesteśmy także zaangażowani w projekt Polskiego Programu Astronautycznego (http://www.astronauta.pl).

Chciałbym serdecznie podziękować dr Agacie Kołodziejczyk, z którą wspólnie tworzymy AATC. To dzięki Jej pracy udało się nam tyle osiągnąć. Ogromnym szacunkiem darzę również generała Mirosława Hermaszewskiego, kosmonautę-pilota Soyuz-30, Salut 6 za inspirację, która już w 6 roku życia wskazała mi drogę, którą po dziś dzień kontynuuję. Panie Generale jest Pan moim bohaterem! Chciałbym również podziękować dr Bogdanowi Wszołkowi (ojciec Agaty Kołodziejczyk) za pokazanie jak ciężką i uczciwą pracą można przenosić góry. Na końcu podziękuję moim przyjaciołom Sebastianowi Pietrowskiemu oraz Krzysztofowi Dębskiemu za "naprostowanie" mojej drogi życiowej i "wychowanie" mnie na profesjonalistę, a także bratu za pokazanie, że można osiągnąć niemożliwe, gdy ciężko się pracuje, a wszyscy, nawet rodzina w ciebie wątpią.
